[C]

Dealbh-chluichean Gaidhlig
LE
EACHANN MAC DHUGHAILL

<eng>GAELIC PLAYS<gai>

1. Coir Samhna air Leannan
2. Mar dh’aisigeadh dhi a’ Ghaidhlig

GLASCHO:
ALASDAIR MACLABHRUINN IS A MHIC,
360-62 SRAID EARRAGHAIDHEAL, C.2.


[TD 1]

Dealbh-chluichean Gaidhlig
LE
EACHANN MAC DHUGHAILL

<eng>GAELIC PLAYS<gai>

COIR SAMHNA AIR LEANNAN

GLASCHO:
ALASDAIR MACLABHRUINN IS A MHIC,
360-62 SRAID EARRAGHAIDHEAL, C.2.


[TD 2]

[Bàn]


[TD 3]

COIR SAMHNA AIR LEANNAN.*

(Chaidh an dealbh-chluich so a chnuir air leth air son a’ chiad duais aig Mòd Inbhir-nis 1912. Le EACHANN MACDHUGHAIL).

DEALBH-CHLUICH

AN LUCHD-CLUICHE.
Lachann Bàn—Fear an tighe, duineachan beag còir.
Sìle—Bean Lachainn.
Anna—Nighean Lachainn, cailin òg ghrinn shuairceil, an gaol air Niall Mac Ailein Oig. 
Seonaid—An t-Seanamhair (màthair Sìle).
Màiri Lachainn—Nighean brathar-athar do Lachainn (tha i a’ tarruing beagan suas am bliadhnachan, ’s nàdur spéis aice do Uilleam Lògabhaig).
Niall MacAilein Oig—Iasgair, gille òg sgairteil, an gaol air Anna.
Uilleam Lògabhaig—Leth sheana-ghille, mar an ceudna an gaol air Anna.
Gilleasbuig Buachaille—Propanach balaich.
Iain Ruadh, Seutnas Bàn is gillean is nigheanan eile.
An t-àite. Tigh Lachainn Bhàin.

A’ CHIAD SHEALLADH.

TIGH LACHAINN BHAIN.

(Tha Anna aig cuibhill-shniomh agus ag gabhail an òrain “’Se mo cheist an gille donn”—a’ Choisir chiuil, 29).

SILE.—So tog dheth Anna! Na’m b’e sin maraiche a bhiodh a’ tighinn fa-near dhuit, ach seorsa de dh’iasgair! Niall Mac Ailein Oig, maraiche bun an ruic. Iasgair san t-samhradh is druim-ri-balla ’sa gheamhradh!


* Le cead a’ Chomuinn Ghàidhealaich.


[TD 4]

ANNA.—O, chiall! nach faod mi idir ceathramh òrain a ghabhail gun Niall Mac Ailein Oig a bhi air m’ìnntinn ’s ’na chuspair do mo luinneig; ach is fhearr dhuibhse, a mhàthair, leigeil le Niall, chan cil e ag cur dragha oirbh-se, agus tha e daonnan a’ toirt an aire air fhéin is air obair, ’s chan eil e an taing fear san eilean, fhad ’s a chumas am Freasdal a shlàinte ris, agus “a’ Chuthag” gu daingeann dìonach fo chosaibh; agus ma chumas doineann geamhraidh còrr uair ri port e, chan e sin iarrtas-san. Chan i an leisg a chumas e co-dhiù agus cha mhò is e an t-eagal.

SILE.—O, chan eil ni agamsa an aghaidh Nèill bhochd, tha e gun teagamh a’ toirt an aire air obair, ach dé am math a tha an sin, cha ghille e a tha a’ freagairt ortsa Anna, agus mar sin se mo chomhairle dhuit gun mhóran gnothaich a bhi agad ris. Is olc a fhreagradh e ort a bhi air t’ fhàgail ri aghaidh cuain agus gum fios co-dhiù a thigeadh am fear a bhiodh ag cothachadh bèo-shlàint dhuit fhéin ’s do d’ phàisdean air ais beò nuair a dh’ fhàgadh e thu sa mhadainn. Faic fhéin Uilleam Lògabhaig an sin, ged a tha e suas am bliadnachan gun teagamh, nach—

SEONAID.—Seadh agus e do dh’eaglais is fhiach, a bhàrr air sin!

ANNA (ag gàireachdainn gu cridheil)—O, Mhuire! nach sibh a tha sealltainn fada roimhibh. Mi fhéin ’s mo phàisdean, O, Mise, Mise!

SlLE.—Seadh thu fhéin ’s do phàisdean, agus ma dh’fhaoidte gle bheag agad gu chur ’nam beul, no mu’n druim còmhla ris a’ sin. Is ann an sin a chi thu có bha féin no mise, ’nuair a chi thu Màiri Lachainn, no te-eiginn eile air a deagh dhòigh aig Uillecam Lògabhaig agus a clann mu’n cuairt oirre làn bìdh is aodaich, agus air an là air am bheil an diugh nach eil agad-sa ach ‘seadh’ a ràdh, agus gur a tu Bean Lògabhaig.

ANNA.—A mhàthair, is mise bhur nighean agus tha còir agara air urram a thabhairt dhuibh, agus air bhur toil a dheanamh cho fad is a tha sin reusanta, ach thug mi dhuibh freagradh air an ni sin cheana. agus do Uilleam mar an ceudna. Chan eil mise dol a ghabhail Uilleam Lògabhaig,


[TD 5]

oir chan eil ni agam mu choinneamh, ged nach eil ni agam ’na aghaidh, agus a bharr air sin uile, tha mo ghealladh aig Niall Mac Ailein Oig mar thà. 

SILE.—O matà, leig thusa dhuit fhéin Anna, ach bidh an t-aithreachas ort is creid mise, ach (rithe féin) cha leig sinn leis a sud e fhathast.

LACHANN (a’ tighinn a stigh).—Tha coltach leam gu bheil an taobh tuath làn sgadain; chunna mi bàta Fìneach shios an sin an ceart uair, thaghail i a stigh air son uisge ’s i air an t-slighe do na lochan. Tha mi cinnteach gu’m bi a’ “Chuthag” i fhéin air falbh gun dàil, chi mi gu bheil i aca muigh cùl na Sgeire Guirme far nach tràigh i.

SILE.—Matà tha an t-àm aca car air choireiginn a chur dhiùbh. Tha mi fhéin seachd sgìth ’g am feitheamh a’ dol mu’n cuairt diomhain.

LACHANN.—Nach ann mar sin a nis a thà, tha an t-iasgair bochd mi-fhortanach anns an t-seadh sin. Chan fhaic na mnathan agus luchd-tire e ach ’nuair a tha e diomhaain, ’s chan eil am barail air ach bochd gu leòr. Ach ’nuair a tha an t-iasgair ’na uidheam ’s na éideadh, chan eil na chòir ach eunlaith na mara, agus tuinn is doineann, cuan is iarmailt. Sin far am faicear e ’na dhuine. Faicibh e leis na tri sreathan san t-seol mhòr, an ailm gu teanna-chruaidh na achlais, a churrac gu teann dlùth m’a mhalaidh, ’s a shùil ri taobh an fhuaraidh, ris an àirde n-iar-thuath, agus ciod leamsa bodach a’ chroinn seach e; bodach a’ chroinn a bhios ’na shuain ’na leabaidh agus an t-iasgair ’na chaithris air druim an t-srutha.

SILE.—dhuine gun tùr, nach toir thu an aire de tha thu ag ràdh. An leòr idir i fhéin a bhi air a’ chuthach gun thusa bhi ag cur fùdair rithe. Gu dearbh fhéin b’ e an coimeas e, slaodaire de dh’ iasgair ga chur os ceann fir paile le phaidhir each ’s le bhuaile chruidh-laoigh. A dhuine as do rian, ’s ann air nighinn m’ athar a thainig e.

SEONAID.—Agus b’e sin an duine, t’ athair-sa, seach daoinc an là-’n diugh; balaich bhuachaillean, sin na fir-thighe a th’againn ’san t-saoghal a tha an so; agus ged nach biodh ann ach an eaglais de’n robh e.


[TD 6]

LACHANN (a’ toirt aghaidh air an dorus ’s a’ togail a dhà làimh).—O, cailleachan na dunaich na cailleachan a thachair ormsa! (Tachraich Niall air ’san dorus le chòta ’na achlais ’s a bhotainnean móra tarsainn air a ghualainn). O, stigh a Nèill a laochain. Tha mi féin an dùil gur ann a tha thu a’ togail ri cuan; tha mi cluinntinn gu bheil sgadan gu leòr mu thuath.

NIALL.—Tha e coltach gu bheil, agus tha sinne a’ dol a tharruing ris a’ Chaol an ceart uair. Tha mi dìreach a’ feitheamh ris na fir, ’s thug mi leum a stigh.

LACHANN.—Gun teagamh, agus ’se do bheatha tighinn a stigh an so na h-uile là no oidhche a thig e ad’ cheann, ged a b’ ann aig gairm nan coileach a thigeadh tu gu cala.

SILE.—Humh ! nach b’e cion a’ mhothaich e gu dearbh, mar nach biodh a thigh fhéin aige idir gu dol chuige.

SEONAID (ag cur a boise ri sùilean).—Gille gun taing gu dearbh, chan e fear de na balaich bhuachaillean a thachair ri m’ nighinn-sa. Ach chan eil fios dé an eaglais de ’m bheil e.

ANNA (a’ deanamh gàire is ag éirigh ’na seasamh).—Nach iad a tha trom ort a Nèill, ach coma leat iad, bidh tu far an aodainn a nis car greis. Chan eil fios cuin a chi sinn a rithist thu, tha mi cinnteach gur e an geamhradh a chuircas dhachaidh sibh, ma bhios ni ri fhaotainn.

SEONAID.—Agus co bhios ’g an ionndrainn?

SILE.—O, nach bi ceann an tighe aig Iain Dhùghaill; tuitidh e mu’n tig iad.

NIALL (a’ deanadh air an dorus ’s e ag gàireachdainn).—Nach iad na mnathan a tha sgaiteach an diugh, ’s ann orra tha am faobhar gionach, ge air bith dé rinn sibh orra a Lachainn. Tha mi féin a’ smaointinn gu bheii cho math a bhi thar an aodainn. ’S ann is fhearr dhuibh fhéin falbh leinn. 

LACHANN.—O, Fhreasdail! Nach robh sin agam-sa comas nan cas, ach bha latha dha sin, ged a tha mi an diugh air m’fhàgail mu na dorsan.

NIALL (ri Anna gu beag).—Matà tha mi ag creidsinn gur e an geamhradh a chuireas dhachaidh sinn gu teagamh, ach bidh mi a’ leigeil fios chugad.


[TD 7]

SILE.—O, chagardaich a’ chagardaich! is coma leam féin a’ chagardaich mhosach sin.

LACHANN.—O, na cailleachan na cailleachan! is coma leam féin an caobadh mosach sin. Theid sinn a mach feuch de an coltas a th’air an fheasgar a Nèill. ’S fhearr dhuit tighinn is na laoigh a chur a stigh Anna (ach chan eil sealladh air na laoigh).

(Thig Anna a mach is gabhaidh Lachann leisgeul gu am fàgail leo féin).

NIALL.—Chi mi nach eil gean ro mhath air na mnathan an nochd.

ANNA.—Chan eil a Nèill; cha leig iad tàmh dhomh a nis gus an till thu. Chan eil ach Uilleam Lògabhaig, Uilleam Lògabhaig, an ceann mo mhàthar, ’s gu ’m b’fhearr leam mi bhi air m’fhàgail cùl a’ Bhogha Mhòir na an ceann a thighe.

NIALL.—Leig thusa leo bhi bruidhinn, na leig ort gu bheil thu ’g an cluinntinn, oir air a fad, cha bhi an ùine fada agus cuiridh sinn cùisean an leth taobh ’nuair a thilleas mi.

ANNA.—O, matà, chan eil sin furasda dheanamh, ach ìs fheudar nach eil dòigh eile air co dhiù bidh mi ag cluinntinn bhuait is cumaidh e suas m’inntinn.

NIALL.—Is tusa bhitheas sin, na h-uile cothrom a gheibh mi ged a b’ann air mo dha ghlùin a sgriobhainn, ach chi mi na fir a’ tarruing sios agus is fheudar dhomh a bhi falbh. Slàn leat a ghaoil.

ANNA.—Slàn leat ’s am Freasdal a bhi leat ’s ga d’ ghleidheadh. (Falbhaidh Niall is e ag gabhail an orain, “Anna Mhìn Mheallshuileach”—<eng>Modern Gaelic Bards<gai>, an i-séisd agus ruinn 1, 2, agus 4).

(Dh’ fhaodadh Anna an so rann no dha de òran freagrach air bith eile a ghabhail).

Leigear a nuas am brat.

[TD 8]

AN DARA SEALLADH.

TIGH LACHAINN BHAIN.

(Seonaid is Sile a stigh; Anna is Gillleasbuig Buachaille aig ceann an tighe).

ANNA (is i a’ faicinn Uilleam Lògahhaig a’ deanadh air an tigh).—Nis ’llleasbuig bidh ceannach geal agad ormsa ’nuair a thig an sneachd, agus ugh-càsg mar an ceudna, ma gheibh diu a stigh fo’n leabaidh agus gu ’n cluinn thu de bhios eadar na mnathan is Uilleam Lògabhaig, ach air do bheò, na faiceadh ’s na cluinneadh iad thu (fàgaidh i an sin an rathad air Uilleam a chum is nach faic e i).

(Tha Uilleam ag gnogadh aig an dorus).

SILE.—Chan eil fhios co tha so a nis.

SEONAID.—Ma ’s e coigreach a th’ ann biodh fios agad dé an eaglais de ’m bheil e, mu ’n leig thu steach e!

SILE (a’ fosgladh an doruis)—O, Uilleam an tusa th’ann; thig a stigh a laochain feuch am faigh sinn do naidheachd. Agus ciamar sin a tha sibh an diugh?

UILLEAM.—O, thà gu gasda; ciamar sin a tha sibh féin air fad, ciamar a tha an t-seana-bhean?

SEONAID.—O, thà mi air ghluasad a cheist, mur bhidh an ‘neuralati’ mhosach so (<eng>neuralgia<gai>). Ach bidh mi daonnan gu math ’nuair a thig neach is toil leam ga m’ shealltainn, suidh a stigh ris an teine a mhic an deagh athar.

(Thig an buachaille a stigh gu fòil is theid e a stigh fo leabaidh gun neach ga fhaicinn).

UILLEAM.—Chan eil Anna a stigh; shaoil mi gur i a chunna mi aig ceann an tighe. Ciamar a tha i an diugh?

SILE.—O, tha i mu ’n cuairt an àit-éiginn, ach chan eil gean còir oirre. Chan eil iomradh a’ tighinn air an fhleaseach ud ’s e nis air falbh seachd seachduinean; co dhiù ’se sin a beachd-se. Thainig litir eile an raoir ged tha, ach (an guth beag) chaidh i an taobh a chaidh an còrr. Esan gu dearbh, ’nuair a bhiodh de chridhe aige litir a chur gu m’ nighinn-sa.

SEONAID.—O, cùl mo laimhe ris ged nach biodh ann ach e bhi de dh’ eaglais nam P. Q’s.


[TD 9]

UILLEAM.—Ach dé mar a tha cùisean ri bhi a nis! Am bheil ni aice ri ràdh na ’m bheil dad ùr agaibh fhéin?

SILE.—Chan eil dìreach ach gu’m feum i sgur de a gòraiche, agus de a cion mothaich, ’s an gnothach a chur an leth taobh cho luath ’s a ghabhas e deanamh. Tha a h-athair ’ga milleadh co dhiù, ach chuir mise sin an leth taobh air madainn an diugh; dh’ fhàg e mo làthair mu dheireadh ’s rinn e cleas a’ mhuilt aig Dòmhnull Ruadh, thug e am monadh air, ’s chan fhaca mi a shùil bhuaithe sin, agus chan fhaic gus an cuir an oidhche dhachaidh e.

UILLEAM.—Seadh, agus ciamar a bheir sinn an ath ionnsaidh?

SILE.—Nach i oidhche Di-màirt so tighinn Oidhche Shamhna?

UILLEAM.—Is i.

SILE.—Matà chan fhaca tusa riamh leithid Anna gu cumail ris na seann chleachdainnean sin a bhiodh aig na Gàidheil, agus an rud nach creid i féin, bheir mise oirre a chreidsinn ma bhios tusa aig laimh an oidhche sin.

UILLEAM.—Tha mise deas gu ni sam bith a dheanamh a chuireas sibh romham, a mhàin ma gheibh mi gealladh bho Anna ri linn, mu’n till an ceòthallan ud.

SILE.—So agad e matà. Bidh tusa mu’n cuairt, ach cha tig thu a stigh ’s cha nochd thu thu féin na ’s lugha na gu'n teid mise mach gu d’ sheoladh. Ach ’nuair a theid Anna mach a chriaradh gulm na mòna, nochd thu féin eadar i ’s a’ ghealach làn, agus feuch gu ’n aithnich i thu; no ma’s ann do’n t-sabhal a theid i a chriaradh an eorna, gabh troimhe seachad oirre gun ghuth a ràdh, agus ma theid i a spioladh suip as a’ mhulan choirce ’nuair a their i,—‘Tha Anna an so a’ spioladh suip á sguaib, sguab chruinn chraobhagach an taobh a’ mhulain, freagair thusa mi a rogha céile ma tha thu ’n so a nochd,’ an sin their thusa,—‘Tha Uilleam Lògabhaig an so a’ spioladh suip á sguaib chruinn, chuimir, chraobhagaich mo leannain, is mi do rogha céile ’s mi ort an geall!

UILLEAM.—Gasda, gasda! nach sibh féin mo ghalad.

SILE.—Agus ni mi féin ’s a seanamhair an còrr, agus creididh Anna gur tusa th’air a chur a mach dhi ’s ni si i


[TD 10]

féin leagta ris a chùis agus—, ach so fear an tighe mo dheireadh ’s na abair an còrr. Cha do bhàthadh o an luirg mairt, an déidh na h-uile rud.

(Thig Lachann a stigh agus eallach fraoich air a dhruim).

UILLEAM.—A laochain a Lachainn! ’S ann annaibh féin a bha an spiorad. Is ann a chuireas sibh tàmailt air na fir òga leis na h-eallaich. Ach nach neònach leam féin sibh ’g ar marbhadh a’ tarruing fraoich air bhur muin agus eich a bhaile a’ falbh diomhain, agus a mach gu ruige an t’àm so dh’ fheasgar!

LACHANN.—Matà ’s tusa dh’fhaodadh sin a ràdh, ach an cuala tu riamh de thubhairt Donnachadh Bàn?

SEONAID.—Dé an eaglais de ’n robh esan? Cha chuala mi iomradh—

UILLEAM.—Chan eil fios agam a Lachainn; is ioma rud a thubhairt an duine còir.

LACHANN.—Nach d’ thubhairt e ’gur mairg air na thachair bean bheumach aig am bheil am beul gun fhàitheam? sin agadsa dé chuir mise do ’n mhonadh.

SILE.—So, tog de d’ Dhonnachadh Bàn, b’ fhearr dhuit gu mór tighinn dhachaidh an àm gun do dhìnneir a bhi am poit an oir an teine an sin fad an fheasgair.

(Suidhidh Lachann sios gu h-aithghearr).

LACHAINN.—Seadh Uilleam, agus dé do naidheachd. Ciamar a tha iad agaibh no de tha sibh trang ris?

UILLEAM.—Chan eil ni is fhiach a’ dol air aghaidh, ’s tha sinn uilc gu math. Bha sinn caran trang aig buain buntata gu so fhéin. Chan eil na làmhan ach gann ged tha, ’s tha mo mhàthair cho deireasach.

LACHANN.—Tha am boirionnach còir, ach dé nach faic thu mi féin ged is òg mi seach ise, an lòinidh brath mo mharbhadh. Cha tig an aois na h-aonar Uilleam.

UILLEAM.—O, gun tcagamh, nach e sin agaibh e; agus tha mise cur romham gu’m bi nithean air bonn na ’s fhearr mu’n tig bliadhna eile. Tha mi féin a’ streap a suas a nis agus chan eil mi a’ smaointinn gur urrainn dhomh ni is fhearr a dheanadh na bean-tighe fhaotainn.

LACHANN.—Matà gu dearbh na ’m biodh tu an t-àm agad. ’S fhada bho ’n a chomhairlich mise sin


[TD 11]

dhuit. Tha nighean brathair m’ athair fhéin, Màiri Lachainn, thall laimh riut an sin, agus rud aice cuideach, (ni Sìle casad). Tha mise ag ràdh riut nach b’ urrainn dhuit ni a b’ fhearr a dheanamh; chan eil i òg ’s chan eil i sean, ach dìreach an aois ghlic gu pòsadh.

SILE.—Agus is ise bhios gu math dheth, ge air bith có i, Uilleam. Is ise gheabh am fear tighe, agus cha d’ thubhairt mi sin a chionn thu féin a bhi ’san éisdeachd.

SEONAID.—Ged nach biodh ann ach an eaglais de’m bheil an gille còir.

UILLEAM.—Matà a Lachainn, bho’n tha sinn mu’n chùis, gun teagamh sam bith ’s i nighean ghasda thà am Màiri Lachainn, agus bha aon uair rud beag eadruinn, ’s tha mi ag creidsinn gur toil leatha mi fhathast, ach is i Anna do nighean air am bheil mi an geall, agus tha dòchas agam nach cuir sibhse cnap-starradh air bith ’san rathad orm.

LACHANN.—Matà gu dearbh fhein cha chuir mise cnap-starradh ’san rathad, agus cha mhò a bheir mi as e. Tha i aig a saor thoil fhéin agus deanadh i a roghainn. Chan e nach eil a leòr ùine aice fhathast.

SILE.—Cha bhi i air a saor thoil fhéin idir, ’nuair a thig gille measail ga h-iarraidh. Bheir mise an deagh aire nach eil i dol ga unsultadh le dhiultainn.

LACHANN.—Resultadh ann no as, cha ghabh mise an còrr gnothaich ribh air taobh seach taobh. Thug mi fad an làtha an diugh anns a’ mhonadh air taille bhur gnothaichean, agus gun na chuirinn fo m’ chùlaig, no anns a’ phiob, de’n tombaca am phòca, gu suaimhneas a thoirt domh, agus leis a’ sin bithibh dìreach ag cagnadh a cheile.

(Thig Anna a stigh is i seinn luinneig agus beiridh i air laimh air Uilleamh. Sioipaidh am buachaille a mach gun fhios).

SILE.—C’ àite ghalad an robh thusa? Tha Uilleam an so bho chionn uair a dh’ ùine agus thusa feadh a’ bhaile.

ANNA.—Tha mise gun teagamh toilichte Uilleam fhaicinn a mhàthair, ach nach cumadh sibh fein is mo sheanamhair an seanachas e.

SILE.—Chumadh, ach ’sann ga do shcalltainn-sa a thainig e Anna, agus is tu a dh’ fhaodadh a bhi mór asad


[TD 12]

fhéin, Uilleam Lògabhaig a thighinn a nall an so a dh’aon obair ga d’ fhaicinn.

SEONAID.—Ged nach biodh ann ach an eaglais de ’m bheil e.

SILE.—Seadh, agus tha e a’ tighinn a nall gu goirid ’nuair a gheibh e gach ni air dòigh, agus a’ dol a thoirt tairgse dhuit-se Anna nach faigh thu na h-uile làtha. Tha ’na bheachd bean a chur an ceann a thighe, agus is tusa an aon té air am bheil a chridhe an geall.

ANNA.—Matà thug mise freagairt air a sin cheana a mhàthair, dhuibh féin agus do Uilleam.

SILE.—Gu dè tha thu ag ràdh! (ri Lachainn). Seadh bruidhinn rithe a nis.

LACHANN.—Matà gu dearbh cha bhruidhinn, tha mise ’ga fàgail aig a toil fhein.

SILE.—A dhuine! nach ann agamsa tha am fear-tighe.

SEONAID.—O, fir-thighe an t-saoghail a tha an so! Balaich bhuachaillean; sin na fir-thighe tha an diugh againn.

UILLEAM (ag eirigh).—O matà, bidh mi a falbh an dràsda co dhiù, ach thig mi a rithist gun dàil agus faodaidh gu’mbi saod na’s fhearr air an nighinn.

LACHANN.—Am bi thu againn Oidhche Shamhna? Di-mairt so tighinn, nach i? 

UILLEAM.—Um—well—, chan eil mi ag ràdh gu ’m bì a Lachainn, ach chi mi, co dhiù, cha bhi mi fada gun tighinn. Oichche mhath leibh an dràsda.

UILE.—Oidhche mhath, oidhche mhath Uilleam.

(Falbhaidh Uilleam. Theid Lachann am mach gun dàil).

SILE.—Agus ’si oidhche Di-mairt so tighinn Oidhche Shamhna! (Ri Seonaid). An cuala sibhse riamh gillean is nigheanan a dh’ fhaicinn an céile pòsda Oidhche Shamhna ’nair a rachadh iad a mach leo féin do’ n t-sabhal, no do ’n chruaich mhona, agus teannadh ri criaradh?

SEONAID.—Gu dearbh chuala agus chunnaic—ged nach eil e uile gu léir a réir teagasg eaglaise.

SILE.—Chuala mi sibh ag ràdh nach biodh e rathail dol an aghaidh an ni a bhiodh air fhoillseachadh do dhaoine


[TD 13]

an oidhche sin. Nach biodh e dìreach mar gu’n caireadh neach an aghaidh an Fhreasdail fhéin. 

SEONAID.—Chan eil e sin, rathail, no freagarrach; agus cha deach le aon a dh’ fheuch ris riamh. Tha e air a ràdh nach eil ni coltach ri cur le ni sam bith a chithear an oidhche sin.

SILE.—O, matà, is fasan e a tha gle ghòrach, ach tha fios nach bi an òigridh ’nan òigridh, mur a bi iad ris 

ANNA.—Chan eil mi fhéin a’ faicinn ni ceàrr ann, agus chan eil mi an dùil gu ’m faca mi ni as an rathad riamh, ged ìs iomad bun càil a spion mi a gàrradh, is sop a spion mi á mulan.

SILE.—Matà is mise tha làn chinnteach gu’n spion thu iad mar an ceudna, air an t-Samhain so cho math ri Samhnaibh eile.

ANNA (le gàire cridheil)—Matà gu dearbh s mise a spionas.

SILE (rithe fhéin)—Agus chi thu Uilleam Lògabhaig eadar thu ’sa ghealach làn, no cluinnidh tu e taobh eile a’ mholain, agus ni mi fhéin is do sheanamhair an còrr an la-’r-na-mhaireach.

Leigear a nuas am brat.

AN TREASA SEALLADH.

TIGH LACHAINN BHAIN. OIDHCHE SHAMHNA.

(Tha muinntir an tighe gu léir a stigh, Màiri Lachainn, Gilleasbuig Buachaille, Seumas Bàn, lain Ruadh is gillean is nigheanan eile. Tha am bòrd ga shuidheachadh, an fhuarag ga deasachadh is ùbhlan is cnodhan air an cur air a’ bhòrd. Theid dà fhàinne, putan, meuran is bonn tri sgillean a chur anns an t-soitheach ’sa bheil an fhuarag ga deasachadh agus cuirear mu’n cuairt i.)

SILE.—Suidhibh a stigh mu’n fhuaraig, feuch co chiad aon a bheir dhuinn banais.

LACHAINN.—Cha rachainn fhéin an urras ged a gheibheadh am Buachaille agus mi fhéin na fàinneachan.

(Gheabh Anna an ciad fhàinne).


[TD 14]

ANNA (a’ sealliainn dhoibh an fhàinne).—Sin agaibh e, ach chan eil fios co tha ri chur air mo mheur.

MAIRI.—Chi thu sin gun dàil, agus chan fhada gus am faic sinne c mar an ceudna; chi thu am beul na cruaiche mòna, no cùl a’ mhulain e an ceart uair.

(Gheabh Màiri an dàra fàinne).

ANNA.—Seadh, agus nach faic thu féin e cuideachd, agus tha dòchas agam gu’m faic thu am fear air am bheil do chridhe an geall, ’s e sin—(rithe fhéin) Uilleam Lògabhaig.

(Gheabh an sin aon an deidh aoin am putan, am meuran agus am bonn airgid, agus theid iad uile gu aighear is gàireachdainn, Eiridh iad bho ’n bhòrd).

ANNA.—So nis, losgadh nan cnodhan! (a’ faotainn dà chnò) so Iain Ruadh is Màiri Eoghain.

MAIRI.—So Uilleam Lògabhaig is Anna.

IAIN RUADH.—So Niall Mac Ailein Oig is Anna (ni Sìle casad).

GiLLEASBUIG.—So Uilleam Lògabhaig is Màiri Lachainn.

NIGHEAN.—So am Buachaille is Fionnghal na Tobhta (seann chailleach).

SEUMAS.—So mi fhein ’s mo sheanamhair (B’ i Mór a bh’ air a sheanamhair ’s b’ i Mór a bh' air a leannan).

(Gabhaidh cuid de na cnodhan, gu sònraichie Niall is Anna agus Uilleam is Màiri, theid cuid as a thiota is cuid a thuiteas thar cloich an teintein).

(Gheabhar an sin uithir trinnsearan ’s leagar iad air an ùrlar, cuirear uisge glan an aon, uisge salach an aon, gràin salainn an aon, is fàgar aon falamh. Theid aon an déidh aoin de’n òigridh a thoirt a nall le neapaigin mu’n sùilean, agus iarrar orra an làmh dheas a shìneadh feuch de th’ aig an Fhreasdal air an cionn. Cuiridh cuid am meòir ’san uisge ghlan ’s tha iad làn riaraichte, cuid ’san t-salann ’s chan eil iad idir cho toilichte, ach ’s fhearr leo bhi falamh buileach na am meòir a chur ’san uisge shalach).

SEUMAS.—So, co tha dol a mach a chiiaradh an eòrna an toiseach?

ANNA.—Nach falbh thu fhéin a Sheumais fench am faic


[TD 15]

thu do sheanamhaìr, no (an guth beag ’na chluais) Mór Eachainn.

(Falbhaidh Seumas agus an ceann tiota tillidh e).

UILE A BEOIL A CHEILE.—Seadh a Sheumais, dé chunna tu?

SEUMAS.—Matà chan fhaca ach uisge cur sad as na creagan, tha meall garbh ann an ceart uair, agus droch fhairge air a’ chladach. Tha a’ ghealach dìreach ag cur roimpe.

ANNA.—Cha chreid mi fhéin gu’n deach thu cóig ceumannan bho ’n ursainn. Chan fhaigh thusa te ri d’ bheò a Sheumais mur a gabh mi féin truas dhiot.

SEUMAS.—O, nach deanadh tusa sin Anna!

ANNA.—Seadh, co an ath aon; nighean a nis, nach teid thusa mach a Mhàiri.

MAIRI.—O Shiorruidh, ’s an t-uisge cho trom!

ANNA.—Cuir ort mo chòta-sa ’s cha fhliuchar thu.

SILE.—’S fhearr dhi an t-seacaid dhubh agamsa chur oirre.

MAIRI.—Cha chuir mise seacaid caillich orm am bliadhna dhol a dh’ iarraidh fir.

SILE.—’S fhearr dhuit fhéin dol a mach matà Anna bho’n tha i sileadh.

LACHANN.—Chan fhaodar sin a dheanamh aon uair is gu’n do dh’éirich Màiri. Feumaidh i falbh.

GILLEASBUIG.—So, ort còta Anua, ’s bi falbh ’s thoir ort an sabhal.

SILE.—’S fhearr dhi dol a dh’ionnsuidh a mhulain.

LACHANN.—Nach gòrach leam fhéin thu Shìle, nach leig thu leotha ged a dh’fhalbhadh iad gu mullach Meall na h-Iolaire.

(Cuiridh Màiri uimpe còta Anna is falbhaidh i mach do’n t-sabhal agus teannaidh i ri criaradh an eòrna. Chi Uilleam i a’ tighinn agus an còta ’ga mhealladh saoilidh e gur i Anna th’ann, agus coisichidh e troimh an t-sabhal gu fòil. Teichidh Màiri a stigh is glaodh cruaidh ’na ceann).

UILE GU LEIR.—O Mhàiri, Mhàiri! De idir a chunna tu?

MAIRI.—Chunna mi coslas fir a’ dol troimh ’n t-sabhal, agus dh’ aithnich mi e. Cha teid mise dhachaidh leam féin an nochd.


[TD 16]

ANNA IS AN CORR.—Co bh’ ann a Mhàiri?

SILE.—Gus an ruith seachd seachduinean na innis co bha ann air do bheò, ach gabhaibh mo leisgeul-sa an dràsda, feumaidh mi dol a mach a shealltainn air an laogh.

GILLEASBUIG.—An teid mi mach leibh a bhean Lachainn?

SILE.—Cha teid, cha teid, fuirich far am bheil thu.

(Falbhaidh Sile feuch am faic i Uilleam, ach chan eil sealladh air-san agus tillidh i stigh gun dàil).

GILLEASBUIG.—Chan eil e deoghall, a bhean Lachainn?

SILE.—Uist a thacharain! ’S gun thu fhéin ach gann bho dheoghall.

ANNA.—Is tusa nis lain Ruaidh, falbh feuch am faic thu Màiri Eoghain.

IAIN.—Matà is duilich dhòmh-sa an truaghan fhaicinn, is farsuing an caolas a tha eadruinn.

(Falbhaidh lain Ruadh is an ceann tacain tillidh e).

UILE.—Seadh, am faca tu i, Iain, no de chunna tu?

IAIN.—Matà cha chreid mi nach fhaca mi an donas is <eng>oilskins<gai> air. Mur e bh’ ann chan fhios dòmhsa co eile bh’ ann.

SEONAID.—De an eaglais—

SEUMAS.—Hà, hà, hà! chunna tu an gamhainn buidhe aig Dòmhnull Mac Eachainn; cha do chuireadh a stigh fhathast e, ’s chunna mi am muigh an sin an nochd e. 

IAIN.—Gamhainn no laogh, no an seann laoch fhéin, bha e a’ falbh air dà chois co dhiù.

LACHANN.—Matà cha chuala mi riamh còtaichean-ola bhi aig an duin-uasal sin, ach tha e coltach leam gu bheil deagh dheise chruadhach aige.

ANNA.—Coma leibh an duine bochd sin, tha deagh Shamhain aige far am bheil e, ach co nis a tha dol a mach?

MAIRI.—Nach eil thu féin Anna. So mach. feuch am faic thu Uilleam Lògabhaig, no (an guth beag) Niall Mac Ailein Oig, oir is cinnteach gu’m bi a nis Uilleam Lògabhaig agam fhéin.

ANNA.—Agus dé ma chi mi am fear a chunnaic Iain Ruadh? (cuiridh i uimpe a còta is falbhaidh i mach. Theid


[TD 17]

i a dh’ionnsaidh a’ mhulain is spiolaidh i sop ag radh).—“Tha Anna an so a’ spioladh suip á sguaib chruinn chraobhagaich an taobh a’ mhulain, freagair thusa mi a rogh ceile ma tha thu an so an nochd? Eisdidh i is cluinnidh i a’ tighinn oirre thar an taoibh eile am freagradh—‘Tha Niall Mac Ailein Oig an so a’ spioladh suip á sguaib chruinn chuirair chraobhagaich mo leannain. Is mi do rogha ceile ’s mi ort an geall.’

(Bheir Anna glaodh aisde, agus bheir i a h-aghaidh air an tigh, ach leumaidh Niall ’na déidh).

NIALL.—’S e mi féin a th’ ann a ghaoil Anna (glacaidh e na ghairdeanaibh i).

ANNA.—O Nèill, an tu da rìreadh a th’ ann, ’s ann a theab mo cridhe m’ fhàgail.

NIALL.—C’ arson nach do sgriobh thu chugam Anna, ’s mi ag innseadh dhuit c’ àite an robh mi anns na h-uile litir a sgriobh mi chugad?

ANNA.—O Nèill coma leat a bhi bruidhinn an dràsda. Cha d’ fhuair mise litir bho ’n a dh’ fhalbh thu, ach fhuair mi mach gu’n robh iad a’ tighinn, agus gu’n robh mo mhàthair ’gan losgadh. ’Sann a theab mi mo mhisneach a thoirt suas gus an d’ fhuair Gilleasbuig Buachaille mach mar bha cùisean.

NIALL.—Hà! Sin agad mar bha mi féin, ach tha mi a’ tuigsinn a nis mar bha cùisean, Anna (pògaidh e i). Tha thu dìleas dhomh fhathast matà.

ANNA.—Tha, agus bithidh, a Nèill, ach theid sinn a stigh an dràsda; cha bhi fios aca de thainig riumsa.

(Theid iad a steach air achlasan a cheile, na còtaichean-ola air Niall).

MAIRI.—Mo ghalad thu Anna, chan e mhàin gu’n faca tu e, ach thug thu dhachaidh e.

IAIN RUADH.—A mhic an fhir ud! An tusa bha adh falach-fead orm-sa cùl an stàbuill, ’s mi a’ smaoinn gur e an Donas a bh’ annad.

LACHANN.—Mo laochan a Nèill, an tu th’ ann, cia as air an t-saoghal a thainig thu an dràsda, ’sann a theab nach tilleadh tu idir?

NIALL.—Matà thainig sinn gu cala an ceart uair, agus


[TD 18]

thainig mise an so an deagh àm mar an ceudna; nach d’ fhuair mi Anna, bhur nighean, agus i ag iarraidh fir aig a’ mhulan choirce, agus mur am bheil làn chòir agam oirre a nis, chan fhios dhomhsa co aige tha.

LACHANN,—Gun teagamh sam bith, chuir am Freasdal féin ort i, agus tha còir Samhna agad oirre.

SILE.—A, nach beag tùir a th’agaibh, nach eil fios agaibh fein—

ANNA.—Tha fios againn gu math a mhàthair. Tha fios agamsa de bha sibh féin ’s mo sheanamhair ag radh rium an là roimhe mu’n cheart ni. Nach d’ thubhairt sibh rium am fear no an té a chìthte oidhche Shamhna, aig cruaich mhòna, aig mulan no an sabhal, le aon a rachadh a mach air son a’ ghnothaich, nach bu mhath do neach dol eatorra.

SILE.—Agus nach gabh sibhse an taobh a thogras sibh mar a ghabhas sibh co dhiu.

LACHANN.—O gu dearbh, se sin a ni iad a cheist a Shìle, ge air bith de their thusa no mise; ’se sin a rinn thu féin agus is e rinn mise (bheir Sìle sùil mhi-cheutach air). Ach cò chunna tusa ghaoil a Mhàiri?

SILE.—Na innis dhoibh a Mhàiri.

GILLEASBUIG.—Is math a tha fios agam-sa có a chunnaic i, ged nach do dh’fhàg mi an teine.

UILE.—Seadh!

GILLEASBUIG.—Mur a biodh còta Anna oirre chan fhaiceadh i e.

LACHANN.—Mo laochan thu!

GILLEASBUIG.—Agus mur a biodh e féin ann chan fhaiceadh i e.

Lachann.—Seadh, seadh, ’Illeasbuig.

GILLEASBUIG.—Agus shaoil e féin gur i Anna bha ’san t-sabhal agus dh’ fhalbh e dhachaidh.

ANNA.—So, dùin e nis.

GILLEASBUIG.—Agus ’sann agad-sa bha choire ’nuair a dh’ iarr thu air Màiri do chòta chur oirre.

SILE.—A, nach tilg sibh fàd mona air an tacharan feuch an dùin e chraos.


[TD 19]

GILLEASBUIG (agus e a’ leum a dh’ ionnsaidh an doruis).—Agus na’n do chuir i oirre seacaid dhubh na caillich, chan fhaiceadh i Uilleam Lògabhaig an nochd.

UILE GU LEIR.—Hà, hà, h!I Mo laochan thu féin. ’S tu fhéin da rìreadh an gille.

LACHANN.—Is math a rinn sibh gu dearbh; thug ant-Samhain so bàrr air gach Samhain a chunna mise riamh.

IAIN RUADH.—Agus nach cuir sinn a nis crioch oirre anns an t-seann dòigh.

LACHANN.—Matà their iad ‘a’ chiad sgeul air fear an tighe ’s gach sgeulachd gu latha air an aoigh,’ agus tha mi cinnteach gu’m biodh na h-òrain mar a bha na sgeulachdan. Gabhaidh mi fhéin òran an toiseach.

MAIRI.—Sin sibh a Lachainn, cuiridh sibh cath air na gillean òga.

SILE.—O, an cluinn sibh cò tha dol a ghabhail òrain; is mór a b’fhearr a thigeadh e dhomh fhéin na dhuitse le d’ ghuth curracaig.

LACHANN.—Seadh agus le m’churracag fhéin ’nuair a bhiodh tusa laimh rium, ach gheabh thu cead do thiompan a ghleusadh ’nuair a bhios mise deas (gabhaidh Lachann òran eutrom). (Ri Sìle) So a nis gabh fhéin fear, ach air do bheò na gabh na ruinn a rinn thu dhomh-sa nuair a bha sinn a’ leannanachd no saoilidh a’ chuideachd gu’n robh thu a’ dol thar do bheachd.

SILE.—Bha an dà chuid ceòl is bàrdachd anns na daoine againne.

SEONAID.—Seadh agus deagh phearsachan eaglais mar an ceudna.

IAIN RUADH.—So a bhean Lachainn, gabhaibh an t-òran.

(Gabhaidh Sìle an t-òran “Hó Mo Bhodachan, gabhaidh aon no dhà de ’n chuidheachd òrain fhreagrach. Thig gnog san dorus).

UILE.—Chan eil fios cò tha so (thig Uilleam Lògabhaig a stigh).

LACHANN.—Dìreach a cheart fhear a bha dhith oirnn, teann a stigh a laochain Uilleam.


[TD 20]

UILLEAM.—Muire! ’s ann agaibh a tha an còmhlan grinn.

LACHANN.—Ach na’m biodh tu an so na bu luaithe, ’s tu a gheabhadh an spòrs.

UILLEAM.—Seadh de bha dol?

LACHANN.—Nach deach Màiri agad a mach do’n t-sabhal a chriaradh an eòrna, agus chunnaic i coslas duine ’s tha i fhéin ag ràdh gu’n do dh’aithnich i e.

GILLEASBUIG.—Agus ’se còta Anna chuir i uimpe bho’n bha an t-uisge ann, ach bha Sìle air son i chur na seacaid dhubh aice fhéin oirre.

UILLEAM.—Dé—! Nach—! Cò—! C’ àite—!

GILLEASBUIG.—Agus nuair a chaidh, Anna fhéin a mach, co a thainig oirre aig a’ mhulan ach Niall Mac Ailein Oig—

UILLEAM.—Dé—! Cuin—! Cia-mar—!

MAIRI.—Coma leat an t-àrsair balaich sin Uilleam, dean suidhe.

UILLEAM.—Matà cha robh thu riamh ach le deagh chomhairle agad a Mhàiri.

MAIRI.—Tha cathair an so laimh rium féin is dean suidhe.

UILLEAM (a’ suidhe sios).—’S tu féin a bu dòcha a Mhàiri, ach nach tu tha coimhead math an nochd; ’s ann a tha thu toirt am chuimhne nan seann làithean nuair a bha sinn a’ suiridhe!

LACHAINN,—Nach e sin a thubhairt mi riut bho chionn iomad làtha agus cha chreideadh tu mi. Cha b’ urrainn dhuit ni a b’fhearr a dheanadh na a faicinn dhachaidh a nochd, ’se sin ’nuair a ni sinn righil dannsaidh, agus gu dearbh tha mi fhéin coma ged a bheirinn aon righil eile do m’chaillich fhéin bho ’n is Oidhche Shamhna i co dhiù, agus sinn uile cridheil càirdeil am measg a chéile.

UILE.—Gasda, gasda Lachainn! So suas a’ phìob a Raonaill ma rinn thu riamh e!

(Nithear dannsadh no dhà, Niall is Anna cuideachd, Uilleam is Màiri agns Lachann is Sìle).

(Leigear a nuas am brat).

A’ CHRIOCH.


[TD 21]

MAR DH’AISIGEADH DHI A’ GHAIDHLIG


[TD 22]

[Bàn]


[TD 23]

MAR DH’AISIGEADH DHI A’ GHAIDHLIG.

An t-àite agus an t-àm.—Ceann an tighe aig Lachunn Bàn am Port-a-Mhurain, air madainn ghrianaich deireadh an t-samhraidh.

An luchd cluich:—
LACHUNN BAN, seann iasgair am Port-a-Mhurain.
MOR, bean Lachuinn.
EOGHAN RUADH, leth sheana-ghille a tha ag iasgach còmhla ri Lachunn.
ISEABAL CHALUIM THAILLEAR, searbhanta an tigh mór an Dun-Eideann ’s i air ùr thighinn dhachaidh air chuairt. Tha i gu math mór aisde fhéin ’s i an déidh a chuid a bu mho de ’Gàidhlig a chall.
DOMHNULL IAIN. Mac tuathanaich á Meabost an ceann eile an eilein. Tha a chuideachd ’nan daoine cothromach ’s tha Iseabal air son faotainn suas ris ged nach eil móran aige-san mu coinneamh-sa.

Lachunn Bàn (a’ biathadh nan lion) ag gabhail an orain so:—

“Hóró sguiridh mi, sguiridh mi, 
Hóró sguiridh mi ’n iasgach;
Sguiridh mi tuille de bhiathadh nan dubhan,
Sud obair na duibhe, ’s beag bhuidhinn mi riamh air.

Gur mis’ tha fo chùram ’n toiseach na dùltachd;
Tha mi gun sunnd an deaghaidh an iasgaich,
Sheinninn le dùrachd ealain as ùr
Air sruithean a’ Chùirn an fheadhainn a liath mi.

Innsidh mi ’n fhìrinn; am beagan a b’fhiach mi,
Chuir mi e ’n lin an toiseach na bliadhna,
’S theann mi ri strì ri rud nach do chìnn leam:
Leantainn air ciuird a dheanamh de’n iasgach.

Comhairle na còrach bheirinn-s’ air òig-fhear,
Gun bhi cho gòrach ’s leannadh ri iasgach;
Chosg mi mo bhrògan, m’aodach gu’n do shròic mi
Ri obair a bhròin nach cumadh am biadh rium.


[TD 24]

Ged leanainn-s’ an t-òran, tha cuid ris nach còrd e,
’S their iad gu bòilich th’agam ’s na briathran,
Ach chuireadh e mòran tuille am phòc
Bhi tarruinn nan ròpa anns a’ Chuan Iar dheas.”

So Eoghain, a nall naoi no deich eile de na lugaichean móra sin agad ’sa’ chrogan ruadh, ’s bithidh sin tha mi a’ smaointinn gu leor againn; cuirudh tu féin dubhan air an t-snòd so fad ’s a bhios mise cur crioch air a chorr, ’s tha mise ag radh riut gu’m bheil an deagh bhascaid lion an sin agus ma bhios na liabagan de’n aon bheachd is còir gu’m bi an deagh iasgach againn an àm tillidh.

EOGHAN.—Chan eil an aon dubhan eile an so ach an fheadhainn chama a dh’fhàg Seumas Norris an uair ma dheireadh a bha e ’s dùthaich; an cuir mi fear dhiubh orra?

LACHUNN.—Gun teagamh sam bith cuir orra e, bheir e an gnos á bearaich no sgat mo rud eiginn mar a dean e an còrr.

MOR (a tighinn gu oisinn an tighe).—Tha am brochan air fuarachadh a nis ma tha sibh gu bhi deas de na lìn.

LACHUNN.—Tha sinn dìreach deas agus bithidh sinn a stigh a thiota. (ri Eoghan)—So Eoghain theid sinn a stigh ’s gu’n gabhamaid greim bidh ’s gu’m bi’ maid a tarruinn. Stigh, stigh!

(Theid iad a stigh gu’m biadh maidne).

LACHUNN (’na shuidhe aig a’ bhord ’s e sealltainn a mach air an uinneig-chuil).—Co air an talamh a tha nuas cùl an tighe an so le sròl ’s le srannsa, cha chuala mi gu’n robh Sasunnaich no touraichean ’san duthaich mur a d’thainig iad an raoir leis an <eng>Hebrides<gai>?

MOR (a’ ruith a dh’ionnsaidh na h-uinneige).—O Fhreasdail cuidich sinn! nach cil ann Iseabal Chaluim Thaillear, Ban-Sasunnach gun teagamh! Sasunnach a mhuinntir Mhuile ’s fhada bho ’n a chuala mi e. (Thig gnog ’san dorus).

MOR.—Stigh, stigh a ghalad, chunna sinn thu a nuas am bruthach, cia mar sin a tha thu Iseabal?


[TD 25]

ISEABAL (a’ tighinn a stigh).—<eng>O, good morning<gai>, ’nann aig ’ur <eng>breakfast<gai> a tha sibh nach sibh a tha <eng>late, and how are you all<ga>? 

LACHUNN.—O ghaoil Iseabal, an tu th’ann? ’s gann a dh'aithnich sinn thu ’s thu air fàs cho briagha.

EOGHAN.—Chan fhaod nach fhaigh sinn iasg a nis; fhuair sinn an deagh chòmhailiche an àm bhi deanadh deas.

LACHUNN (ris fhein ’s e toirt sgriobadh air fhéusaig).—Chan eil fhios agam fhein na co dhiu.

MOR.—Seadh Iseabal, ’s cia mar a tha thu fhéin bho thainig thu dhachaidh á Dun-Eideann, ’s cìa mar a tha iad agaibh aig an tigh?

ISEABAL.—O tha mi féin <eng>quite well<gai>, ach tha mo mhètheir a’complaineadh leis an <eng>toothache<gai> agus tha m’ether <eng>always bothered with his rheumatism, otherwise<gai> tha iad gu meth.

EOGHAN (a’ toirt suil mhi-chiatach air Iseabal).—So Lachunn, cha chreid mi nach bi sinn a’ falbh leis na lìn (gu beag) mu’n cluinn na liabagan gu’n do chaill Iseabal Chaluim Thaillear a Gaidhlig no cha bhi te dhiubh air sgeul.

LACHUNN.—Gun teagamh sam bith, tha an t-àm sin ann a ghoistidh.

ISEABAL.—O bheil sibh a’ dol a dh’iasgach <eng>right enough<gai>, bu ghasda leam fhein dol a mach <eng>sail<gai> air <eng>yacht<gai> ach <eng>oh really, I could not think of going on a fishing boat<gai>, ach <eng>by the bye<gai> nach ann a chuir mo mhètheir a nuas mi feuch am biodh e <eng>possible<gai> dhuibh <eng>flounder<gai> no dithis a ghleidheadh dhi ’s fiughair againn ri <eng>Mr. MacLean<gai> a nall a Meabost an diugh; tha e a' tighinn a nall a—<eng>well, to buy some sheep off father<gai>.

LACHUNN.—Am bheil thu ag radh rium gu’m bheil? (ri Eoghan) chan eil fhios an ainm an àidh ca’ bheil na <eng>few sheep<gai>; ma’s iad a’ chaora chrùbach ’s an da othaisg a tha an Slochd-a-Gharbh-eilein tha’n t-eagal orm nach dean e móran cuideachaidh leis an t-snathaid aig Calum 
Taillear am bliadhna.

EOGHAN.—An dà ma thig Dòmhnull Iain an diugh bithidh e nall tràth agus bithidh e air son dol do’n Eilein Mhór a shealltainn nam molt a th’aige an Eigeamul agus


[TD 26]

chan eil bàta freagarrach sa bhaile so an diugh ach an goth againne.

ISEABAL.—<eng>O really<gai> am bheil sibh a’ smaointinn gu'm bi e a' tighinn a nall <eng>early<gai> leis a sin agus gu’m bi e a falbh leibh?

LACHUNN.—Gun teagamh sam bith, tha mise ag radh riut ma thig Domhnull lain an so an diugh gu’m bi e an so ao ceart uair, ach bithidh sinne a’ deanamh deas co dhiu Eoghain mu’n tràigh a’ gheola; bheir fhéin leat na lìn agus bheir mise leam an seol.

(Dìreach aig ceann an tighe chithear Dòmhnull Iain a nuas am bruthach).

EOGHAN.—Nach eil e ann an so direach a’ cheart fhear air an robh sinn a’ bruidhinn.

ISEABAL (a’ socrachadh a h-aide air a ceann agus ’g a deasachadh fhein thall ’s a bhos agus a’ ruith ’na chòmhail).—<eng>my! Here’s Mr. MacLean; good morning, Mr. MacLean, hpw pieased I em to see you, how are you?<gai>

DOMHNULL IAIN.—<eng>Quite well, Miss Taylor—at least—Miss MacFadyen.<gai>—Am bheil thu fein gu math Iseabail nach fhada o’n da la dheug sin, ’s cia mar a tha dol dhuit an Glascho, ’s mi tha cinnteach gu’m bheil gu math?

ISEABAL.—O tha <eng>splendid<gai>, ach ’s ann a tha mise an Dun-Eideann. <eng>I really could not stay in Glasgow.<gai> Chan iarrainn Dun-Eideann fhàgail a nis a mach bho <eng>holiday, to come to see the old folk.<gai> Chan fhaic thu <eng>life<gai> gus an teid thu do Dhun-Eideann, <eng>really I cannot understand how lads can stay here at all, it’s an awful place.<gai>

DOMHNULL IAIN.—Bheil sibh a dol do dh’Eigeamul a Lachunn, tha sia no seachd de mhuilt agam ann ’s bu mhath leam am faicinn an diugh?

LACHUNN.—Nach e sin direach a bha sinn a’ bruidhinn air mu’n d’thainig thu; thubhairt mi riu gu’m bitheadh tu a nall tràth. Gun teagamh sam bith tha sinn a dol do dh’Eigeamul agus ged nach biodh ar gnothach idir ann, rachamaid ann leatsa a Dhomhnull Iain.

DOMHNULL IAIN.—Gle mhath a Lachunn. Bha deagh fhios agam gu’m biodh sibh air son a’ cheud spùt de shruth


[TD 27]

a’ lionaidh a cheapadh a’ cur nan lion cùl a’ Ghlais Eeilin agus ’s e thug orm fàgail cho tràth.

Bheil thu tighinn leinn Iseabal bhon tha an latha cho math?

ISEABAL.—<eng>O really. would you take us Mr. MacLean? How delightful!<gai>

LACHUNN (ri Eoghan).—Tha thusa Dhia ’g am fhaicinn ma tha an iorasglach ud a’ dol a thighinn leinn, cha robh e cho <eng>delighlful<gai> sud bho chionn dheich mionaidean, ach ’s docha leam gur h-e Dòmhnull Iain a chuir am feabhas gnothaichean.

EOGHAN.—Coma leatsa, cha bhi e cho <eng>delightful<gai> leatha ’s cha bhi a’ bheurla cho deas air bharr a teanga an àm tillidh. Tha fiona a’ chait ag eirigh ri druimein na h-iarmailt, agus mo lamh-sa ’nad’ laimh-sa nach e fèadh nan eun a bhios cùl a Ghlais-Eilein an diugh m’am bi i leathach lionaidh.

ISEABAL.—<eng>O Mr. MacDonald<gai> (Lachunn Bàn) <eng>how kind of you to take us with you for the sail; won’t it be splendid!<gai>

LACHUNN (an cagar).—Cha do dh’iarradh thu idir fhathast agus creid mise gur a beag iarraidh a th’ort. (ri Iseabal). Ud, ud! cha bu mhor a b'fhiach na fir a chuireadh cùl ri cuideachd nan og bhean air muir no air tir, agus gim teagamh sam bith chan ann na h-uile latha a gheibh sinn ainnir cho grinn air an aon bhord uachdair ruinn cùl a Ghlais-Eilein.

ISEABAL.—<eng>O such chcer ! Isn’t he a horrid man, Mr. MacLean?<gai>

LACHUNN (an cagar ri Eoghan).—An cluinn thu sud Eoghain? chan e sud a theireadh i na’m be Dòmhnull Iain a mhol i.

ISEABAL (ri Mór).—Feuch gu’n innis sibh do m’ mhètheir c’ aite am bheil sinn agus gu’m bheil <eng>Mr. MacLean<gai> leinn; <eng>she will be anxious till she hears.<gai>

LACHUNN (an cagar).—’S ise bhios sin <eng>anxious<gai> gun teagamh. ’S mi fein nach biodh <eng>anxious<gai> ged a bhiodh tu air an fhear is fhaide mach de dh’eileinean Nèill na Buaile agus na sgairbh a’ deanamh folach-fead ort mu na sgoran.


[TD 28]

(Rinn iad an sin air a’ bhàta ’s Iseahal a’ dlùth leantainn ri Dòmhnull agus an aon chabraid Ghàidhlig is Bheurla am measg a chéile aice ris).

ISEABAL.—’S mi fein a tha cìnnteach a Mhr. MacLean gur a h-iomad uair a bhios sibh féin <eng>weary<gai> de’n aite so gun ni ri fhaicinn ann la ’sa bhliadhna ach <eng>as you might say: hills, moss and heather, and bare rocks; and nothing to hear but the wild sea and this horrid out-of-date language. I am sure if you once settlcd down away south you would never dream of coming back to this awful place.<gai>

DOMHNULL IAIN.—Agus nach e sin maise an aite so Iseabal? De is maisiche na na cnuic bhoidheach sin os do cheann le an trusgan de’n fhraoch mheanganach bhadanach fo bhlàth ’g an còmhdach bho’m bonn gu’m mullach, is ceol eibhinn na smeoraich ’s na h-uiseige ’ga iomchar chugainn air oiteig chiuin mhadainn shamhraidh bho bharr gach fir dhiubh? De is aibhsiche na stallachan arda slochdach ar dùthcha a’ toirt dùbhlain do’n Chuan Iair ’na ghailbhead mar a thug ar sinnsearachd agus an cànain fad nan ceudan bliadhna do gach coigreach a chuir riubh, ged a dhoirt iad le cheile an tuiltean ardanach ’nan làn neart ma’n cinn; no de is binne na ar cànain bhlasda bhinn air a cuir fo bheirt le saoithear nam bard ’s air a cur air fonn an guth cheol binn na maighdinn oig, no aig a mhathair a’ crònan nan luinneag os ceann a paisdean an àm an cur mu thàmh an ciaradh an fheasgair? Ach co dhiu Isebal cha teid sinn thar a cheile mu’n ghnothach an 
dràsda.

(Chuireadh na lìn ’s thug na gillean suil troimh na h-eileinean agus fad na h-uine Iseabal a sior leantuinn gu dlùth ri gualainn Dhòmhnuill Iain ged a bha esan a nis air fàs seachd sgith dhi féin ’s da Beurla).

EOGHAN.—Tha i togail catrach ghaoithe ’illean, saoil a Lachunn nach ann is fhearr dhuinn an Glas-Eilein a thoirt oimn agus na lìn a thogail m’am fàs i ni’s cruaidhe?

LACHUNN.—Gun teagamh sam bith, nach e sin dìreach a bha mi fein a dol a ràdh; tilg a stigh am molt a Dhòmhnuill Iain ’s bithidh sinn a’ tarraing.

ISEABAL (a cniodachadh a mhuilt).—<eng>Poor pet<gai>, nach h-e


[TD 29]

tha <eng>nice, couidn’t you almost think he could speak to look into his eyes?<gai>

EOGHAN (an cagar).—Gu dearbh is math nach eil an comas aig a bheathach bhochd no bhiodh e an cunnart a Ghaidhhg a chall an diugh.

(Tha iad a nis aig na lin ’s a’ ghaoth a’ sior eirigh).

ISEABAL.—<eng>O how splendid, Mr. MacLean<gai>, nach iad na <eng>flounders<gai> a tha beautiful.

EOGHAN.—Uist Uist Iseabal! faic an t-suil a th’aca ort; tha iad ag aithneachadh gu’m bheil thu a’ d’ choigreach ’s nach eil a bheag de Ghaidhlig agad.

LACHANN.—Gun teagamh sam bith—.

DOMHNULL IAIN.—’S e no tha iad a’ toirt an aire cho grinn ’s a tha i air an aon cheann-tobhta riutsa Eoghain (’s e a’ caogadh ri Lachunn).

LACHUNN.—Gun teagamh sam bith, tha thu dìreach aige a Dhomhnuill Iain.

ISEABAL (agus so a’ cordadh rithe)—<eng>O, Mr. MacLean, you’re an awful man.<gai>

EOGHAN.—Cha rachainn an urras nach bi suil aig barrachd ’s na liabagan oirre mu’n ruig sinn Port a’ Mhurain; tha partain gu math ocrach mu’n cuairt an so an ceart uair.

ISEABAL (a’ teannadh ri fàs bàn ’s a’ toirt suil bho Eoghan gu Dòmhnull Iain ’s bho Dhòmhnull Iain gu Lachunn).—Bheil na <eng>lines<gai> gu bhi stigh agaibh; tha an t-eagal orm gu’m bi mo mhètheir <eng>anxious<gai> nach eil sinn a’ tighinn?

LACHUNN (an cagar).—Bithidh barrachd ’s do mhètheir <eng>anxious<gai> gun dail.

DOMHNULL IAIN.—An robh an tinneas-mara ort riamh Iseabal, tha mi cinnteach nach cuir so ort a bheag ged a tha i car tolgach?

ISEABAL.—Cha robh—<eng>well—at least—not in<gai>—cha robh am bata beag mar so co dhiu, ach—<eng>well<gai>—chan eil fios agam nach faodadh—<eng>Oh my! but I have an awful headache.<gai> O chiall a chiall a Lachunn nach cuir sibh gu tir mi an ait’ eiginn.


[TD 30]

EOGHAN.—Air do bheo Iseabal caimhnich nach eil facal Beurla aig na partain a tha ’sa chearn so de’n t-saoghal.

DOMHNULL IAIN.—Coma leat Eoghan Iseabal; chan eil aon againn nach robh anns a’ cheart làraich uair eiginn de’r saoghal.

ISEABAL (air fas tinn da rireadh).—O Mr. MacLean! Lachunn eudail! O luaidh Eoghain! O chiall a chiall! O, mo cheann, mo cheann ’s e gu sgaineadh! O Mhàthair a Mhàthair chan fhaic sibh mo bheo-sa tuile!!

EOGHAN.—Nach cuir thu Beurla air Iseabal.

LACHUNN:—“Hó ró sguiridh mi, sguiridh mi,
Hó ró sguiridh mi’n iasgach; etc.”

(Tha iad air faotainn gu tir; tha ceann Iseabal gu math ribeach a h-ad anns a bhascaid lion aig Lachunn ’s i fhein air achlais aig Dòmhnull Iain a’direadh a dh’ionnsuidh an tighe).

ISEABAL.—O chiall a Dhòmhnuill lain nach mi th’air mo nàrachadh; nach bochd gu’n do dh fhàs mi tinn ’s an latha bhi cho math; cha mhór nach b’fhearr leam nach do dh’fhalbh mi leibh idir.

DOMHNULL IAIN.—Ud Ud! Iseabal nach tu tha gòrach. Nach robh latha gasda againn, ’s cha chul-nàire do neach sam bith, gu sònraichte do mhaighdinn air ur thighinn as a bhaile mhór, suathadh de’n tinneas-mhara fhaotainn, agus cha mho ni e coire sam bith dhuit.

LACHUNN.—Gun teagamh sam bith, tha mise am barail gur h-aim agad-s’ tha’n fhirinn a Dhomhnuill Iain.

ISEABAL (’ga briosgadh fhein suas).—Od an saoil thu nis a Dhòmhnuill Iain an ann da rìreadh a tha thu? Ach coma leatsa feuchaidh mi a mach lath-eiginn fhathast ma bhios tusa leinn ’s gu’m faicinn na liabagan air na dubhain aon uair eile. Tha dòchas agam nach robh mo mhàthair iomagaineach ach tha mi cinnteach gu’n robh gu leor aice an aire a thoirt air an déideadh co dhiu, ’s tha mi cinnteach nach mo bha m’athair comasach air dol gu mullach Creag an Fhithich leis an lòinidh. Ach ’s ann a tha an t-acras onnsa a nis ’s tha dòchas agam gu’m bi rud eiginn deas air ar ceann ged a b’e trinnsear brochain fhein e.


[TD 31]

MOR. (ag amas orra aig an dorus).—Tha sibhse air tighinn a ghalaidean; seadh cia mar a chaidh dhuit Iseabal no’n d’fhuair sibh dad de dh’iasg? Stigh, stigh, ’s gu’n gabhadh sibh greim bidh. stigh a Dhòmhnuill Iain, ’s mi tha cinnteach gu’m bheil an t-acras ort bho’n a ghabh thu an greim mu dheireadh mu’n do dh’fhàg thu Meabost cho tràth ’s a’ mhadainn.

ISEABAL.—Od chaidh dhuinn gu math a bhean Lachunn ach gu’n robh beagan de’n tinneas-fhairge ormsa, ach ’s ann a tha mi nis g’ am fhaotainn fhein cho aotrom ri feadaig ’s cho acrach ’s gu’n teannainn cha mhór ri rud air bith air an t-saoghal.

EOGHAN.—Cha d’fhuair sinn a bheag de dh’iasg a bhean Lachunn ach coma leibh na co dhiu, rinn plumanaich a’ Ghlais-Eilein feum math an déidh na h-uile rud.

ISEABAL,—Seadh Eoghain?

DOMHNULL IAIN.—Seadh de rinn e Eoghain?

MOR.—De nis a tha esan ag radh?

LACHUNN.—Gun teagamh sam bith, nach e sin—ach seadh mata Eoghain?

EOGHAN.—Chuir i Iseabal’s a Beurla air iomrall a chéile,
’S ’nuair philleas i a ceum gu Dum-Eideann nan sràid,
Innsidh i gu ceillidh d’a leannan tha ’n a déidh ann
Gu’n d’fhàg i a cuid Beurla aig partain dhubh nan spàg.

LACHUNN.—Gun teagamh sam bith ’se sin dìreach a ni i; ha ha hà, gle mhath
Eoghain ’s tu fhein mo luaidh co dhiu.

(Teannaidh iad uile ri gairich ’s theid iad a stigh).

EACHANN MAC DHUGHAILL.
